---
title: 博客文章古诗排版测试
date: 2020-01-02 11:51:13
tags: 诗词
---

<blockquote class="song">
<p>
            <tt>听颖师弹琴</tt><br>
            <at>韩愈</at><br>昵昵儿女语，<br>恩怨相尔汝。<br>划然变轩昂，<br>勇士赴敌场。<br>浮云柳絮无根蒂，<br>天地阔远随飞扬。<br>喧啾百鸟群，<br>忽见孤凤皇。<br>跻攀分寸不可上，<br>失势一落千丈强。<br>嗟余有两耳，<br>未省听丝篁。<br>自闻颖师弹，<br>起坐在一旁。<br>推手遽止之，<br>湿衣泪滂滂。<br>颖乎尔诚能，<br>无以冰炭置我肠！<br>
        </p>
</blockquote>

<blockquote class="song">
<p>
<tt>月赋</tt><br>
<at>谢庄</at>
陳王初喪應劉，端憂多暇。綠苔生閣，芳塵凝榭。悄焉疚懷，不怡中夜。迺清蘭路，肅桂苑。騰吹寒山，弭蓋秋阪。臨濬壑而怨遙，登崇岫而傷遠。於時斜漢左界，北陸南躔。白露曖空，素月流天。沈吟齊章，殷勤陳篇。抽毫進牘，以命仲宣。

仲宣跪而稱曰：臣東鄙幽介，長自丘樊，昧道懵學，孤奉明恩。臣聞沈潛既義，高明既經。日以陽德，月以陰靈。擅扶光於東沼，嗣若英於西冥。引玄兔於帝臺，集素娥於後庭。朒朓警闕，朏魄示沖。順辰通燭，從星澤風。增華台室，揚采軒宮。委照而吳業昌，淪精而漢道融。

若夫氣霽地表，雲斂天末。洞庭始波，木葉微脫。菊散芳於山椒，鴈流哀於江瀨。升清質之悠悠，降澄輝之藹藹。列宿掩縟，長河韜映。柔祇雪凝，圓靈水鏡。連觀霜縞，周除冰淨。君王迺猒晨懽，樂宵宴。收妙舞，弛清縣。去燭房，即月殿。芳酒登，鳴琴薦。

若迺涼夜自淒，風篁成韻。親懿莫從，羇孤遞進。聆皋禽之夕聞，聽朔管之秋引。於是絃桐練響，音容選和。徘徊房露，惆悵陽阿。聲林虛籟，淪池滅波。情紆軫其何託，愬皓月而長歌。

歌曰：美人邁兮音塵闕，隔千里兮共明月。臨風歎兮將焉歇，川路長兮不可越。歌響未終，餘景就畢。滿堂變容，迴遑如失。又稱歌曰：月既沒兮露欲晞，歲方晏兮無與歸。佳期可以還，微霜霑人衣！

陳王曰：「善。」迺命執事，獻壽羞璧。敬佩玉音，復之無斁。
</p>
</blockquote>